# Употреба структура

Подаци структурног типа сматрају се појединачним подацима без обзира на
сложеност. То значи да се на одређеним местима користе на исти начин као
скаларни подаци, што није случај са низовима.

Подаци истог структурног типа могу се међусобно додељивати помоћу оператора `=`.

То практично значи да се копира поље на поље.

Структуре такође могу бити параметри функција. Без обзира на сложеност,
структура се сматра једним податком, па је подразумевани начин преноса у
функцију по вредности. Из истог разлога и повратна вредност функције може бити
структура.

Као и на сваки други тип, можемо дефинисати показивач и на структуру. Синтакса
је идентична као са осталим типовима, једина разлика је у начину приступања
члановима структуре.

Адреса структурне променљиве може се добити оператором `&`. Такође могу да се
дефинишу подаци који су показивачи на структуре. За приступ показивачким
структурама користи се оператор `*`.

С обзиром да структуре могу бити јако велике, препоручује се да се оне преносе
у функције помоћу показивача. Величина структуре у оперативној меморији може се
добити оператором `sizeof`.

Практично, величина структуре приближно је једнака збиру величина поља у
структури, али се понекад дешава да заузима више простора од збира, тако да у
сваком случају треба користити оператор `sizeof`.
