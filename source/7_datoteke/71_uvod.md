# Увод

Шта ћеш научити

- Шта су датотеке и по којим критеријума се деле
- Шта су текстуалне датотеке
- Пренос податка са конверзијом
- Пренос податка без конверзије
- Шта су бинарне датотеке
- Функције за упис и читање података из бинарне датотеке
- Функције за позиционирање унутар датотеке

До сада смо за унос података у програме користили стандардни улаз. Уносили смо их преко тастатуре. Такође, излазне податке програма приказивали смо на екрану или евентуално штампачу.

Проблем може бити у следећем – подаци које програм добија са тастатуре или приказује на екрану трају док се извршава програм. Приликом сваког извршавања програма  неопходно је поновно уношење података, а излазни резултати су тренутни. Решење је **трајно чување података** у датотекама или фајловима.

```{infonote}
У претходном разреду учио си да се у различитим изворима и програмерској литератури јављају синоними као што су датотека или фајл, односно директоријум или фолдер (фасцикла).
```

Дакле, извориште података могу бити и датотеке одакле учитавамо податке у програм. Такође, излазне податке можемо складиштити у датотеке. На тај начин и те резултате нашег програма можемо трајно сачувати и поново их обрађивати.

```{image} images/image1.png
:width: 200
:align: center
```

Датотеке могу да се чувају на диску, оптичком уређају, флешу, SSD или на неком другом уређају.

Постоје две могућности рада са датотекама:
- читање из датотеке
- упис у датотеку

Предности рада са датотекама су очигледне: 
- Подаци се трајно чувају
- Олакшан је рад са великим бројем података
- Улазни подаци у датотекама могу се користити више пута од стране више програма
- Излазни подаци записани у датотекама могу се преносити, штампати и обрађивати у другим програмима...

Заправо, **цео софтвер рачунара заснива се на систему датотека**. Оне су кључне за организацију, чување и размену података у рачунарима. Датотеке омогућавају програмима и корисницима чување разних информација. То могу бити текстуални фајлови, слике, аудио и видео-записи, системски и конфигурациони фајлови… и још много тога.

```{image} images/image2.png
:width: 300
:align: center
```

Датотеке имају своју **екстензију** која помаже корисницима и оперативном систему да их препознају. На пример “.txt” означава текстуалне датотеке, “.mp3” музичке, “.jpg” слике…

