# Фазе у раду са датотекама

Постоје следеће фазе при раду са датотекама:
- отварање датотеке,
- приступ датотеци,
- испитивање стања датотеке,
- затварање датотеке.

Отварање датотеке служи за успостављање везе програма са датотеком. Неопходно је навести име датотеке уз коришћење путање до датотеке. 

Приступ датотеци омогућава пренос података у датотеку ако уписујемо податке у њу. Такође, приступ датотеци омогућава пренос података из датотеке, ако их из ње читамо. Пренос се може извршити са конверзијом или без ње. 
Испитивањем стања датотеке могу да се добију информације о евентуалним грешкама које настају у току преноса података.

Затварање датотеке представља раскидање везе са датотеком. Овај поступак је неопходан да би се по потреби поново без проблема успоставила веза са датотеком.

```{infonote}
Постоје две врсте путања до датотеке:
- релативна и
- апсолутна путања

**Апсолутна путања** представља комплетну путању до места на којој се датотека налази.
Пример апсолутне путање је:

 "C:\\Users\\Rаcunar1\\Programiranje\\datoteka.txt"

**Релативна путања** се задаје у односу на место где се налази програм који се извршава. 
Код навођења релативних путања користе се ознаке за текући (.) и родитељски директоријум (..).

Примери:

"../roditelj/datoteka.txt"- релативна путања која почиње од родитељског директоријума

"./roditelj/datoteka.txt"- релативна путања која почиње од текућег директоријума

"/roditelj/datoteka.txt"- релативна путања која почиње од текућег директоријума

Приликом креирања датотеке најпогодније је да се она смести у исти директоријум где се налази извршни програм.

Релативна путања се чешће користи, јер је погоднија за рад. Програм са датотеком се може преместити у други директоријум, диск или рачунар. Задатак који урадиш на школском рачунару без проблема можеш да отвориш на свом или било ком рачунару и да наставиш да користиш и, евентуално, мењаш садржај датотеке.
```
