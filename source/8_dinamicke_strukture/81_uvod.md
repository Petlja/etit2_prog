# Увод

Шта ћеш научити?

- да дефинишеш динамички низ
- шта су динамичке структуре података
- да креираш и иницијализујеш једноструко спрегнуте листе
- да додаш чвор на почетку, на крају или на било којој позицији у листи
- да избришеш чвор на почетку, на крају или на било којој позицији у листи
- да уредиш једноструко спрегнуту листу 
- шта су стек и ред
- шта су двоструко спрегнуте листе

Податке  у програмима можемо поделити на две врсте – то су **статички подаци** и **динамички подаци**. 

Статички подаци су фиксне величине и та величина се одређује у фази компајлирања програма. У ове податке спадају прости типови података као и низови, јер њихову величину задајемо приликом декларације. 

Насупрот статичким подацима су динамички подаци чија величина може да се мења у току извршавања програма.
Коришћење динамичких података је погодно у случају када не знамо унапред горњу границу за величину меморијског простора потребног за њихово смштање. Статички подаци се у програмима брже обрађују, али је њихова мана што заузимају меморију све док се програм извршава. У том смислу динамички подаци имају предност јер користе тачно онолико меморије колико је потребно, али су, са друге стране, они тежи за имплементацију јер је потребно имплементирати и део који се односи на управљање меморијом.
Насупрот томе, коришћењем динамичких података омогућава се да се ослободи меморијски простор који су они заузели чим више нису потребни у програму. 

Динамичке структуре података се имплементирају коришћењем показивача.

